---
layout: default
title: Hvordan finder man en god ide til et mærke?
type: blogpost
image: lav-maerker.jpg
---
<article class="col content-col">
    <h1>Hvordan finder man en god ide til et mærke?</h1>
    <div class="blog-post-date">29. marts 2017</div>
    <p>
        Der er mange uofficielle mærker, man kan tage som spejder i Danmark.
        Mærker er en nem og effektiv måde at dele en ide eller aktivitet med andre på, og de skaber fællesskab blandt folk man ikke kender.
        Når man møder nogen, der også har taget 24 timer i sovepose, så er det en god ice breaker.
        Man får noget at snakke om.
    </p>
    <p>
        Måske sidder du med en ide som kan fungere som et mærke, eller måske kunne du godt bare tænke dig at prøve at designe et mærke, men mangler en god ide.
        Hvor starter man egentlig?
    </p>
    <p>
        Det første, man skal finde, når man laver et mærke, er en god ide.
    </p>
    <h2>Hvilke slags mærker findes der?</h2>
    <p>
        Et mærke skal ikke være noget man <em>bare lige tager</em>.
        Det er federe at få en præmie for noget, man faktisk har gjort sig umage med, eller noget som var lidt udfordrende eller anderledes.
        Det er altså vigtigt at man skal <em>klare noget</em> for at få mærket.
        Det kan være at komme igennem et forløb, opbygge en færdighed, eller klare en udfordring.
    </p>
    <p>
        Et godt eksempel på et forløbsmærke er det meget populære <a href="/m/24-timer-i-sovepose/">24 timer i sovepose</a>, hvor man skal opholde sig i en sovepose i et helt døgn uden at gå ud af den.
        Det er måske ikke det sværeste (selvom der dog vil være nogle uforudsete udfordringer, især med toiletbesøg), men det er en god måde at blive rystet sammen på som patrulje.
        Man har det sjovt og får en oplevelse.
        Oplevelser bliver til historier, og historier giver sammenhold.
    </p>
    <p>
        Et færdighedsmærke er et mærke som de traditionelle kniv- eller pionermærker, som de fleste korps har.
        Men der er også uofficielle eksempler, for eksempel <a href="/m/knotnut/">Knotnut</a> og <a href="/m/baalmad/">Bålmad</a>, som begge går ud på at tage sine evner indenfor en spejderfærdighed til niveauet over det normale.
        Målsætningen for, om man kan få mærket, er ofte at man udfører noget, der viser at man har færdigheden, f.eks. at binde 12 forskellige knob i træk.
        Kilometermærker, hvor man skal gå en bestemt afstand på tid, viser udholdenhed, som også er en slags færdighed.
    </p>
    <figure>
      <img src="{{ site.baseurl }}/img/blog/lav-maerker.jpg" alt="blog image">
      <figcaption>Har I en sej aktivitet i gruppen, som I gerne vil dele med andre? Det er et rigtig godt udgangspunkt for et mærke.</figcaption>
    </figure>
    <h2>Hvor finder man inspiration?</h2>
    <p>
        Hvis du mangler inspiration til hvad dit mærke lige præcis skal gå ud på, kan du måske tænke tilbage på forløb, du har til spejder.
        Hvis I har lavet et unikt forløb eller en unik oplevelse, som andre ville kunne få gavn af også at lave, kan det sikkert blive til et godt mærke.
    </p>
    <p>
        For eksempel startede <a href="/m/skirty/">Skirtymærket</a> fordi nogle Grønne Pigespejdere ville vise at man altså godt kunne lave spejderarbejde selvom man gik i nederdel.
        Det gjorde de ved selv at gå i nederdel til spejderaktiviteter i et helt år, og den oplevelse ville de dele med folk.
    </p>
    <p>
        I Gyldenløve Trop havde de et vildt forløb med ildkugler, musefældekatapulter og andre skøre ting.
        Det var noget de gerne ville dele, og det blev til <a href="/m/sjovt-dumt-farligt/">Sjovt, dumt og farligt</a>-mærket.
    </p>
    <p>
        Alle spejdergrupper gør jo ting forskelligt.
        Alle har nogle traditioner, der gør dem unikke og gør nogle specielle ting.
        Det er ikke alt, der lige kan pakkes op og laves til et mærke, men måske er der noget I gør godt, som andre også kunne få gavn af.
    </p>
    <p>
        I kan finde mærkepotentiale der hvor I har lavet et unikt forløb, måske noget med porrer, eller noget hvor I har bygget noget vildere, højere, dummere eller sjovere, end det de fleste gør.
    </p>
    <h2>Men pas på...</h2>
    <p>
        Det er vigtigt at huske på at man ikke bare kan være bekendt at gøre hvad som helst med et mærke.
        Det er for eksempel ikke god stil at basere sit mærke i høj grad på andres ideer eller visuelle designs af mærker.
        Hvis man gerne vil lave en variation af noget, der findes, skal man lige sørge for at tage kontakt til dem, der oprindeligt lavede mærket, og få lov til det.
    </p>
    <p>
        Man kan finde kontaktinformationen til alle de uofficielle mærker ved at følge knapperne på mærkets side her på Mærkelex.
    </p>
    <p>
        Faktisk er der noget lovgivning man lige skal være klar over: når nogen laver et mærkekoncept eller -design, så har de ophavsret over designet eller ideen.
        Det får man helt automatisk.
        Derfor må andre altså ikke bare kopiere ideen eller designet &mdash; det er ulovligt.
    </p>
    <p>
        Hvis man finder et sejt mærke online, som allerede er designet, er det altså ulovligt at finde på en udfordring til det og så sælge det videre som sit eget koncept.
    </p>
    <p>
        På den anden side må man jo selvfølgelig godt blive inspireret af andres mærker og mærkedesigns.
        Det vigtige er at man tilføjer noget substantielt nyskabende til både design og ide, hvis man bliver inspireret.
    </p>
    <p>
        Vi håber ikke, I er blevet alt for skræmte, men derimod at I er blevet inspireret til at lave nogle fede mærker!
        Når I står klar med dem, vil vi gerne have dem med her på siden.
    </p>
    <p>
        Held og lykke med det.
    </p>
    <p>
        Spejderhilsen<br>
        Niels og Anders fra Mærkelex
    </p>
</article>
<aside class="col aside-col">
    <h1>Har du lavet et fedt mærke?</h1>
    <p>Hvis du står med et mærke du gerne vil have ud, eller hvis du lige mangler hjælp med det sidste af design eller fremstilling, er du velkommen til at tage fat i os på <a href="mailto:kontakt@maerkelex.dk">kontakt@mærkelex.dk</a> &mdash; så giver vi en hånd.</p>
</aside>
